<p>Pamiętam, gdy po raz pierwszy przyszła do mnie do domu. To była pewna rewolucja w moim życiu, zmiana na lepsze. Jednak rzadko kiedy zmiany na lepsze przebiegają bezstresowo.</p>

<p>– Uspokój się – powiedziałem.</p>

<p>– Nie, to jest straszne – odparła, wpatrując się w mój kosz na śmieci z takim wyrazem twarzy, jakby znalazła tam odpady radioaktywne.</p>

<p>– Słuchaj, to nie jest heroina ani jakiś toksyczny steryd 
– próbowałem powiedzieć jej cokolwiek, ale wstręt na jej twarzy przerażał mnie coraz bardziej i bardziej – to są po prostu hamburgery. No i panierowany kurczak.</p>

<p>Nie zareagowała.</p>

<p>– I pizza – dodałem.</p>

<p>– Nie, nie, nie. – Pokręciła głową, po czym zamknęła drzwi od szafki z koszem tak gwałtownie, jakby ich trzask miał wywiać tę przeklętą zawartość gdzieś daleko, w zupełnie inną czasoprzestrzeń.</p>

<p>Usiadła przy stole w kuchni. Przez chwilę opierała się o niego, ale za chwilę zabrała ręce z wyraźnym obrzydzeniem.</p>

<p>– Nie jadłem tego przy tym stole. – Rozłożyłem szeroko ręce w przepraszającym geście. – Z reguły jem przy biurku.</p>

<p>– Matko jedyna – westchnęła.</p>

<p>Mówiłem już chyba o tym, że ręce miała wytatuowane w kolory tęczy, była praktykującą weganką i joginką i swego czasu potrafiła pojechać na wieś z grupą znajomych o podobnych do swoich zainteresowaniach, aby własnoręcznie uwalniać trzymane na łańcuchu psy.</p>

<p>Usiadłem naprzeciwko. To było to dziwne uczucie, kiedy wszystkie twoje zabiegi, wielogodzinne starania w ułamku sekundy okazują się zupełnie nieistotne, co więcej, obracają się przeciwko tobie. Sprzątałem to mieszkanie cztery godziny przed jej przyjściem. Wszystkie porozrzucane po podłodze ubrania wepchnąłem do jednej z komód, pomyłem i odkurzyłem podłogi, zrobiłem tonę prania, byłem o krok od szorowania szczoteczką do zębów fug pomiędzy kafelkami. No i te opakowania z żarcia, piętrzące się przy biurku w papierowych stertach. Większość wyniosłem do śmietnika na zewnątrz bloku. To, co pozostało, skwapliwie poupychałem w koszu na śmieci.
Równie dobrze mogłyby leżeć tutaj, rozwleczone po całej podłodze razem z czterdziestoma kilogramami kompostu, pomyślałem, patrząc na nią. Jestem przegrany.</p>

<p>– Słuchaj – powiedziała po chwili – to nie jest jakaś wielka tragedia. Ale pomyśl przez chwilę, że jesteś tym, co jesz.</p>

<p>– Czyli? – zapytałem jeszcze raz.</p>

<p>To brzmiało jak groźny wstęp do bardzo ciężkiego wykładu, w który mogły się wkraść takie terminy jak harmonijne współżycie wszystkich istot w kosmosie natury czy duchowa empatia z naszymi futrzanymi braćmi. Ona jednak zamiast tego wstała, otworzyła kosz na śmieci i wyciągnęła z kosza pojedyncze pudełko po hamburgerze, ujmując je w dwa palce, jak brudną skarpetkę.</p>

<p>– Wiesz, ile w tym jest chemii? – zapytała. – Tu jest cała tablica Mendelejewa. Stary, czy ty masz pojęcie, ile strasznych rzeczy musi się wydarzyć, żebyś mógł zjeść tego hamburgera?</p>

<p>W milczeniu czekałem na dalszy ciąg. No cóż, można mieć gorszego świra niż to.</p>

<p>– Zakładając, że jesz jednego, żeby się najeść – dodała po chwili.</p>

<p>– No, dwa do trzech – skłamałem.</p>

<p>Wrzuciła opakowanie z powrotem do kosza.</p>

<p>– Słuchaj, nie patrz tak na mnie, jakbym wymordował ci rodzinę – wykrztusiłem w końcu.</p>

<p>Podeszła i pogłaskała mnie po głowie. Przyznam, że trochę poluzowało to atmosferę. Nadal jednak czułem się jak Krystyna Janda w Przesłuchaniu.</p>

<p>– Słuchaj, nie chodzi już o to całe ekologiczne gadanie, planeta, dobro zwierząt i tak dalej – powiedziała. – Ja wiem, że mało do kogo to trafia, bo ludzie myślą przede wszystkim o sobie. Ale chodzi mi o to, abyś pomyślał o sobie.</p>

<p>– Myślę o sobie – odparłem zgodnie z prawdą.</p>

<p>– Nie chcę być z facetem, który przed czterdziestką będzie po zawale – zaznaczyła.</p>

<p>– Bez przesady…</p>

<p>– Słuchaj, kiedy ostatnio byłeś na bazarku po świeże warzywa? To jest parę ulic dalej. Dziesięć minut spacerem.</p>

<p>Pokręciłem głową.</p>

<p>– Kiedy ostatnio kupiłeś coś, co wyhodowano niedaleko ciebie, co nie musiało zostać zabite w Chinach, przetworzone w Austrii, dowiezione tirem do Polski i tutaj usmażone w tłuszczu, który pamięta jeszcze czasy, gdy leciało Koło Fortuny?</p>

<p>– Dobrze, OK, rozumiem. – Postanowiłem zagrać klasycznego męskiego idiotę. – Od tej pory będę się zdrowo odżywiał.
Usiadła z powrotem za stołem. Z jej twarzy odeszły już gniew i obrzydzenie. Wyglądała raczej na zakłopotaną i zmartwioną. Dolałem jej wina. Wiedziałem, że przynajmniej ta jedna rzecz w tym domu jest wegańska i bez konserwantów. Upiła łyk.</p>

<p>– Nie jestem jakąś faszystką – powiedziała – i to nie jest tak, że jak będziesz jadł fast foody i całe to przetworzone badziewie, to z tobą zerwę. Ale musisz jeść świeże rzeczy. Hodowane lokalnie, w miarę możliwości. Wiedzieć, co jesz, bo jakbyś poczytał, co teraz ładuje się do jedzenia, tobyś zbladł.</p>

<p>– Uffff – wymsknęło mi się.</p>

<p>Trudno nie było jej przyznać racji. Kupując rzeczy w sklepie – a moje zakupy z reguły składały się z mrożonek, batoników i puszek – jedyne, co sprawdzałem, to data ważności. Nie miałem zielonego pojęcia, co wchłaniam. Byłem tak niechlujny w jedzeniu, że praktycznie jedyne wartościowe posiłki jadłem w knajpach. Bo chyba trudno zaliczyć do nich obiady w pracy, które składały się z tłuszczu, cukru, soli i smażeniny w różnych proporcjach.
W pewnym sensie ona spadła mi z nieba. Ale wiedziałem, że zanim dojdę do tego nieba zdrowej żywności, będę musiał przeczołgać się przez małe piekło chłost i upokorzeń.
I w tym momencie wydarzyło się coś, co nie miało prawa się wydarzyć. Coś, czego najbardziej się bałem. Nie, pomodliłem się w myślach, błagam, nie. Przełknąłem ze strachu ślinę. W dół mojego gardła potoczył się kamień. Robiła to. W zwolnionym tempie kulminacyjnej sceny westernu podchodziła do mojej lodówki.</p>

<p>W środku znajdowały się: odżywka białkowa, na której kupnie zakończyłem swoją karierę kulturysty, kolekcja puszek różnych napojów gazowanych, sos chilli, nieotwarty od jakichś dziesięciu lat, zestaw batoników i ciastek oraz cztery różne rodzaje przeterminowanej musztardy. W sumie mogło być gorzej. Nie miałem tam na przykład koperty z wąglikiem.</p>

<p>– Słuchaj, dobra – powiedziała, zamykając drzwi po paru dobrych minutach wpatrywania się w obraz nędzy i rozpaczy – idziemy po zakupy.</p>

<p>– Robisz obiad? – zapytałem, lekko nieprzytomny od stresu.</p>

<p>– Nie, ty zrobisz obiad – powiedziała, po czym skierowała się do przedpokoju założyć buty.</p>

<p>– Ja? – zawołałem za nią. – Przecież ja nie umiem nawet dobrze zalać zupki chińskiej.</p>

<p>– Wiem. – Pokiwała głową.</p>

<p>– Więc jak mam zrobić obiad?</p>

<p>– Zrobimy ci przyśpieszony kurs gotowania – odparła, po czym widząc moją minę, dodała: – Ciesz się, że masz to za darmo. Za takie kursy buli się naprawdę niezłą forsę. Nie bój się, zaczniemy od prostych rzeczy. Sos pomidorowy, zupa i inne takie.</p>

<p>Wstałem i posłusznie, jak robot, zacząłem zakładać buty. Mówiąc szczerze, naprawdę myślałem, że będzie gorzej. Myślałem, że ze mną zerwie, a potem pojedzie do domu na wielogodzinne odkażanie. Myślałem, że wpadnie w histerię. Myślałem, że… zresztą nieważne.</p>

<p>– Wiesz co – powiedziałem, otwierając drzwi – ja nawet nie wiem, czy umiem dobrze kroić.</p>

<p>Popatrzyła tylko na mnie i pokręciła głową.</p>

<p>– Jesteś absolutnie beznadziejny – uśmiechnęła się – ale postaramy się to naprawić.</p>
