<p>Nic w nim nie denerwowało jej równie bardzo jak to, że nie segregował śmieci. Oczywiście miał chyba też jakieś inne wady. Choć akurat żadna nie przychodziła jej do głowy. Ale ostatecznie wszyscy jakieś mamy. Ona na przykład nie lubiła zwierząt. Z początku, co prawda, nie wiedziała, że to wada. Wydawało jej się, że to tylko taka neutralna cecha. Jak każda inna. Jedni lubią niebieski, inni czerwony, jedni morze, inni góry, jedyni Bacha, inni ukulele. Ilu ludzi, tyle upodobań. Ale szybko okazało się, że nie. Nielubienie zwierząt to nie jest zwykła cecha, tylko konkretna wada i żadna kobieta, z którą się tą informacją podzieliła, nie miała co do tego wątpliwości. </p>

<p>– Nie lubisz zwierząt?! – pytały mniej lub bardziej przerażone/rozczarowane/zszokowane. A ona początkowo wzruszała ramionami, co również okazywało się nieodpowiednią reakcją. Z czasem po prostu przestała się przyznawać do tej „słabości”.</p>

<p>Z segregowaniem śmieci, to była jednak zupełnie inna sprawa. Przecież on nie robił tego specjalnie, ani tym bardziej złośliwie. Zdawał sobie przecież sprawę, że recyklingowalne trzeba oddzielać od zwykłych śmieci. Co więcej: mieli w kuchni powieszony przygotowany przez miasto kolorowy plakat, gdzie jak byk stało, że papier, plastik, metal do czerwonego; do zielonego szkło, a resztę do czarnego. Naprawdę nie jest to takie trudne! I niemożliwe, żeby tej ulotki nie przeczytał. Choć czasami, gdy wynosiła do śmietnika pełne worki, nabierała wątpliwości. Na wszelki wypadek wszystkie rozpakowywała i segregowała ponownie. Tak, żeby wszystko było w porządku. Miała nawet między cegłami śmietnika schowane rękawiczki, żeby nie pobrudzić sobie rąk. Za każdym razem, gdy wracała, obiecywała sobie, że każe mu ulotkę wkuwać na pamięć, a potem będzie robiła testy. Oczywiście te wszystkie myśli mijały, zaraz po powrocie do mieszkania. Wystarczyło jedno spojrzenie w jego anielsko niewinną twarz. Takim facetom nie robi się testów. Takim facetom dziękuje się, że możemy w ich pobliżu przebywać. On zresztą też nie pytał, co tak długo zawsze robi w śmietniku. Ale zważywszy, że sytuacja ciągle się powtarzała, być może zaczynał ją podejrzewać o jakiś mroczny sekret.</p>

<p>Kiedyś, gdy odwoziła go rano do pracy, pomyślała, że weźmie go podstępem. Nie patrząc mu w twarz – przecież nie mogła patrzeć, bo musiał być czujną uczestniczką ruchu drogowego – spróbowała sformułować pytanie:</p>

<p>– Kurde mol – zaczęła, bo nie wiedział jak zacząć – mógłbyś mi przypomnieć... śmieci... szkło wyrzucamy do czerwonego...?</p>

<p>Wybuchł pełnym sympatii śmiechem, jak to tylko on potrafił.</p>

<p>– No, nie mów... - zaczął, gdy w końcu przestał się śmiać. A miała wrażenie, że jego śmiech trwa całą wieczność – no, nie mów, że nie pamiętasz. </p>

<p>– Nie no, serio – próbowała się tłumaczyć.</p>

<p>– A wiesz, co sobie pomyślałem, gdy cię pierwszy raz spotkałem? To jest kobieta, która może zostać moją żoną. Osoba, która potrafi rozpalić domowe ognisko i nigdy nie pomyli się przy segregowaniu śmieci...</p>

<p>– Nigdy mi o tym nie opowiadałeś.</p>

<p>– Bo to głupie. Zakochać się w kobiecie, która wie jak segregować śmieci? Nawet ja nie mógłbym wpaść na coś takiego głupiego... </p>

<p>Ta jego kokieteria, umiejętność rozczulającego mieszania prawdy i zmyślenia. Tak bardzo to w nim kochała. Czasami aż chciało jej się płakać, gdy o tym myślała. Świat, który stworzył taką cudowną istotę jak on, nie mógł być tak do końca zły, choć zazwyczaj właśnie takie miał na temat świata swoje oficjalne stanowisko. </p>

<p>Dręczyło ją pytanie: Dlaczego: skoro tak pomyślałeś – skoro wiesz, że jest to dla mnie ważne – dlaczego nigdy tego nie robisz? Ale nie odważyła się go zadać. Zresztą czy to była kwestia odwagi? Przecież niby jak miałoby to go zranić? Czyżby się bała, że jeśli jej facet dowie się, że jest coś, czego nie robi idealnie, to zacznie podejrzewać, że jednak nie kocha go całkowicie i nieodwołalnie? Czegoś jednak musiała się bać.</p>

<p>Gdy dojechała do pracy, zaczęła się zastanawiać. A może z miłości do niego powinna porzucić segregacje śmieci? Ostatecznie ludzie potrafią się zmieniać. Jeśli to by miało stanąć na drodze ich miłości, powinna swoją pasję segregowania ukrócić. Jeśli twoja ręka jest dla ciebie powodem grzechu, odetnij ją, kołatało się jej z tył głowy. To chyba ktoś sławny powiedział. Może Sting? Albo Bono? On często wypada z takimi kaznodziejskimi tekstami. </p>

<p>Gdy wróciła do domu, czekała na nią wystawna kolacja. Czasami zdarzało się mu robić jej takie niespodzianki. Była szczęśliwa. Tym razem on zaczął rozmowę:</p>

<p>– Od jakiegoś czasu coś w naszym związku mnie niepokoi...</p>

<p>Przestraszyła się tych słów. Nie mogły wróżyć niczego dobrego.</p>

<p>– I myślę, że jest coś, o czym powinienem ci powiedzieć.</p>

<p>Ona ciągle milczała, ale teraz była już naprawdę przerażona. Wiedziała o nim naprawdę dużo – jakie lubi nosić skarpetki, jak przezywały go dzieci w podstawówce, znała wszystkie jego hasła – a jeśli czegoś nie wiedziała, to musiało to chyba być coś w rodzaju: jestem robotem na usługach amerykańskiego wywiadu; pochodzę z Kryptona i przysłali mnie na ziemię, żebym przygotował kosmiczną inwazję...</p>

<p>Prawda, jak zawsze, okazała się znacznie bardziej banalna.</p>

<p>– Jestem daltonistą, to dlatego nie radzę sobie z segregowaniem śmieci. Po prostu nie wiem, który kubeł jest który. </p>

<p>Następnego dnia wymieniła kolorowe naklejki na koszach na obrazowe infografiki. </p>

<p>Niestety okazało się, że najwyraźniej to nie daltonizm był przyczyną jego niesegregowania śmieci.</p>
